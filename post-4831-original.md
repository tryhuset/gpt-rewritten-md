Gulrot er vår største frilandskultur med omsetningsverdi i 2015 på kr 444,5 mill. NOK. Gulrota lagres lenge og produsentene risikerer at over 25 prosent går ut som lagersvinn før omsetning. Tildeling av støtte fra Grofondet skjer med forbehold om støtte fra Norges forskningsråd.I dette prosjektet går produsenter, rådgivere og forskere sammen for å identifisere årsaker, etablere gode forebyggende og direkte behandlingsstrategier, samt nye og innovative metoder for å redusere svinn forårsaket av tuppråte og gropflekk, og sikre produksjon av norsk kvalitetsgulrot i fremtiden.

**Formål:**

 De siste årene har tuppråte vært årsak til en stor andel vraket vare. Symptomene ses som en mørkfarging av rotspissen som kan vokse seg gradvis innover og bli inngangsport for andre råter. Symptomene kan per i dag ikke knyttes til en spesifikk skadegjører, og det er derfor viktig å identifisere hvordan patogener, abiotiske, agronomiske og klimatiske forhold kan påvirke utvikling av problemet. Tuppråte ser ut til å være et særnorsk problem da hverken danske eller engelske kolleger kjenner til problemstillingen. Gropflekk (Pytium spp) representerer en annen høyaktuell utfordring i gulrotproduksjonen. Ridomil Gold granulat er per i dag det eneste effektive middelet mot gropflekk, men dette trekkes nå fra markedet. Det forventes at problemer med gropflekk og andre oomyceter vil medføre økt svinn dersom det ikke kommer inn gode alternative midler. Det forventes at årsaksforhold rundt tuppråte identifiseres slik at aktuelle tiltak i felt og på lager kan bidra til å redusere problemet. Nye behandlingsstrategier for gropflekk etableres. Nye behandlingsstrategier mot sjukdommer i felt, ved lagring og pakking som bidrar til redusert svinn og økt avlingspotensiale i norsk gulrotproduksjon.

**Utføring:**

 Patogener, miljø- og agronomiske faktorer som kan relateres til utvikling av tuppråte identifiseres gjennom kartlegging av dyrkingspraksis og symptomer. Årsaksforhold studeres videre i kontrollerte forsøk med fokus på patogener, næringstilførsel, jordforhold og vanntilgang (tilpasses til kartleggingsresultater). Ulike behandlingsstrategier mot tuppråte og gropflekk testes i feltforsøk i konvensjonell åker og i kontrollerte forsøk. Potensialet for bruk av UV-lys og andre behandlinger ved innlagring og pakking undersøkes. Generell kunnskap om ulike kvalitetsproblemer i gulrot undersøkes.

**Verdiskapings- og forbrukspotensial:**

 Dette prosjektet har som mål å redusere tap av gulrot gjennom verdikjeden og fremme en bedre utnyttelse av norske råvarer. Bedre kunnskap om årsaker til tuppråte og effektiv bekjempelse av skadegjørere i gulrot vil gi redusert svinn, økt avling per daa og lavere lagerkostnad per omsatt gulrot. Ved 10% høyere salgbar avling gjennom mindre sjukdomsrelatert svinn kan en forvente en avlingsøkning fra 3,2 til 3,52 tonn/daa (potensielt 5,1 tusen tonn på landsbasis) tilsvarende kr 2624 i økt verdi pr daa gulrot, eller kr 42 mill pr år for totalt norsk areal (basert på produsentpris kr 8,20 pr kg). God kvalitet betyr dessuten god pris til produsent og i butikk. Gode behandlingsstategier i felt ved lagring og pakking gir nye muligheter for å begrense utvikling av råte på lager. Bedre lagringsevne og redusert svinn betyr at norskandelen av gulrot kan økes (80,4% i 2016). Norsk lagergulrot omsettes til juni året etter høsting. Dette gir potensiale for å erstatte over 5 000 tonn import i mars-juni med norsk vare. Friske gulrøtter med god lagringsevne, holder seg også bedre i omsetningsleddene frem til forbruker. Vi vil finne nye metoder for å redusere forekomst av råte i forbrukerpakningene, og sikre bedre kvalitet i butikk. Dette er vesentlig for å ivareta betalingsvilje for norsk gulrot.

**Prosjektleder:**

 Belachew Asalf Tadesse, NIBIO Ås