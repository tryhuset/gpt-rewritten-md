Hovedmålet med VegiFuture er å øke markedsandelen til norskprodusert løk ved bruk av sidestrømmer til matproduksjon, og ved å forlenge holdbarheten til minimalt bearbeidet løk.

 Dette vil redusere matsvinn, øke verdiskapingen og dermed øke bærekraften i norsk løkproduksjon.

Den underliggende ideen til VegiFuture er å øke markedsandelen av norsk dyrket løk ved å bruke sidestrømmer til utvikling av matvarer av høyere verdi, og ved å forlenge holdbarheten til minimalt bearbeidet løk.

For å oppnå dette legges det vekt på disse delmålene:

* Utvikle teknologiske løsninger for å inkludere friske og tørkede sidestrømmer av løk i produksjonslinjen.
* Utvikle nye høyverdige løkprodukter fra friske og tørkede sidetrømmer av løk.
* Øke holdbarheten til skrellede og pakkede løk ved bruk av optisk behandling mot latente patogener.

Verdiøkningen anslås å være 20-25 millioner kroner/år innen 5 år etter at prosjektet er avsluttet. Dette vil oppnås ved å utvikle nye produkter hovedsakelig ved bruk av sidestrømmer, anslått til ca. 200 tonn fra Holm Gård.

De nye produktene er frosset løk i skiver eller biter, ekstrakter som oljer etc.

«Vi mener at ved kvalitetsanalyser av råstoff og kreativ testing vil det være mulig å videreutvikle nye spennende produkter ved hjelp av den svært kompetente prosjektgruppen som er etablert» sier prosjektleder Anne-Berit Wold ved NMBU.

På Holm Gård produserer løkprodusent Olaf Holm løk på 500 dekar, fra 2005 og frem til nå har de utviklet flere produkter av skrelt og kuttet løk under merkevaren «Edel-løk». Det er i dag rundt 20 stillinger knyttet opp til dette.

**Prosjekteier:**

 Holm Gård. 

**Budsjett:**

 7,5 millioner, med 600 000 i tilskudd fra Grofondet 

**Tidsramme:**

 4 år 