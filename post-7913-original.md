Visste du at eple er den frukten vi produserer mest av i Norge? Dessverre utgjør epleskurv en betydelig utfordring i eplehagene, med ødelagte avlinger og økonomisk tap for bonden. Nå vil forskere bruke CRISPR-teknologi til å utvikle skurvresistens i de norske eplene. 

I Norge høstes det mellom 12-19 000 tonn epler hvert år. Epleskurv, som er forårsaket av skurvsoppen _Venturia inaequalis_ , kan imidlertid være et stort problem. Noen av de norske eplesortene er mer mottagelige for skurven, som sortene _Gravenstein og Summerred_. For mottagelige sorter er det anslått at avlingstapet kan være på hele [50-100%](https://www.hindawi.com/journals/bmri/2009/680160/), hvis det ikke hadde vært behandlet med kjemiske plantevernmidler.

**Bruk av CRISPR-teknologi**

I dette prosjektet skal forskerne ved NIBIO i samarbeid med Graminor og Njøs frukt- og bærsenter velge ut to populære norske sorter som er mottagelige for epleskurv. Forskerne skal så analysere genaktivitetene ved hjelp av noe som kalles _RNA-sekvensering_. Dataene vil deretter sammenlignes med eplesorter som er resistente mot skurv, for å identifisere hvilke gener som gjør eplene mer mottagelige. Disse genene i de mottagelige sortene vil deretter redigeres ved hjelp av CRISPR-teknologien, uten at det tilføres fremmed DNA. Tilsvarende vil genredigering brukes til å forsøke å forbedre eplenes lagringskapasitet og holdbarhet etter oppskjæring, ved å korrigere gener som blant annet forårsaker bruning.

De genredigerte plantene smittes deretter med epleskurv for å sjekke om de er mer resistente enn ikke-redigert epler.

**Alternativ til kjemisk plantevern**

Innen 2030 skal bruken av kjemiske plantevernmidler halveres i EU. Grofondet støtter nå en rekke prosjekter som kan bidra til redusert bruk av kjemiske plantevernmidler fremover.

**Prosjektleder:**

 Tage Thorstenssen, forsker ved NIBIO  

**Prosjektets varighet:**

 2023 - 2026