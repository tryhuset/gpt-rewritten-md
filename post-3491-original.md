I løpet av de siste årene har bruken av søtpotet økt fra noen få tonn per år til en import på 4 000 tonn i året. Grofondet støtter et prosjekt som skal se på muligheten for å dyrke søtpotet i Norge.Søtpotet _(Ipomoea batatas_) regnes som en rotgrønnsak på lik linje med jordskokk, og har derfor et bredere bruksområde enn potet _(Solanum tuberosum)._ Søtpotet på det norske markedet importeres i hovedsak fra USA.

**Formål:** 

Å undersøke mulighetene for dyrking av søtpotet i Norge, og å etablere en økonomisk bærekraftig produksjon, inkludert produksjon av friskt settemateriale.

**Utføring:**

 I 2015 og 2016 ble det foretatt prøvedyrking hos Bjertnæs & Hoel AS basert på importerte småplanter av søtpotet. Også ved Sveriges lantbruksuniversitet (SLU) ble det foretatt prøvedyrking i 2016 og de mener det er gode forutsetninger for dyrking av søtpotet i Norden.Det helt grunnleggende er å framskaffe plantemateriale/knoller av de sortene som er best tilpasset dyrking i temperert klima. Dette gjøres ved å kontakte forskningsmiljøer i blant annet Canada og USA, som har gjort erfaringer med dyrking på «nordgrensen». Det er viktig å kunne lage friskt og godt plantemateriale for videre dyrking. En søker kunnskap om dette hos andre forsknings-, utviklings- og dyrkningsmiljøer og ved studieturer. Da det ikke vil være hverken miljømessig eller økonomisk bærekraftig å være avhengig av import av småplanter/knoller til en forventet norsk produksjon, må det gjennomføres forsøks- og utviklingsarbeid for rasjonell oppformering av friskt plantemateriale. I praksis betyr dette at det dyrkes ‘cuttings’ (planteskudd) fra knoller av ulike sorter i veksthus, for så å stikke disse i plantebrett, eventuelt rett i jord. For å komme raskt i gang vil det bli importert planter for gjennomføring av feltforsøk og noe «praktisk dyrking» allerede i 2017\. Dyrkingsfaktorer som ikke inngår i feltforsøk i 2017, slikt som gjødsling, vanning og ugrasrenhold, vil vi optimalisere i henhold til dyrkingspraksis i andre land. Arbeidet med framskaffelse av frisk plantemateriale og riktige sorter vil i hovedsak foregå ved Norsk institutt for bioøkonomi (NIBIO) Landvik. Utvikling av teknikker for oppformering vil også foregå hos Bjertnæs & Hoel AS.

**Verdiskapings- og forbrukspotensialet:** 

Det bør være realistisk å anslå at 20 prosent av framtidig forbruk blir fra norsk produksjon. Ut fra dagens forbruk betyr dette ca. 1000 tonn i året. Når søtpotet i dag betales med kr. 13 per kilo, innebærer det et verdiskapningspotensial på 13 millioner per år.

**Prosjektleder:** 

Erling Stubhaug, NIBIO Landvik

**Prosjektets varighet:** 

2017 - 2020

**Foto:** 

NIBIO